## বইপত্র

## নিমিখ পানে ১ ও ২ - চমক হাসান

যদি ক্যালকুলাস শুরু করতে সমস্যা হয়, তবে এই দুটো বই খুবই কাজে দেবে। গণিত ‘বোঝা’ আর ‘অনুভব করা’— দুটো যে ভিন্ন মাত্রার বিষয়, সেটা এই দুটো বই পড়ে ভালোভাবেই উপলব্ধি করতে পারবেন আশা করি।

চমক হাসানের সাথে আমার প্রথম দেখা [ইউটিউবে](https://youtube.com/@ChamokHasan), তারপর ওনার থেকে অনুপ্রাণিত হয়ে আমারও গণিতের প্রতি একটা ভালোবাসা জন্মে যায়। ওনার ভিডিও এবং অন্যান্য বইগুলোতে গণিতের চমৎকার কিছু উপস্থাপনা দেখতে পারবেন।

![নিমিখ পানে ১ ও ২](nimikh.jpeg)

## Automate The Boring Stuff with Python - Al Sweigart

আমার কাছে এই বইটাই পাইথন থ্রি শুরু করার জন্য সবথেকে ভালো মনে হয়েছে। সাধারণভাবে যদি প্রোগ্রামিংয়ের কথা বলি, তবে যে ভাষাতেই শুরু করুন, একসময় দৈনন্দিন জীবনে তার প্রয়োগ নিয়ে সন্দেহ দেখা দিতে পারে। আর এই বইয়ে সফটওয়্যার ইঞ্জিনিয়ারিং বা ডেভেলপমেন্ট না, দৈনন্দিন সমস্যা সমাধানের ক্ষেত্রে কীভাবে প্রোগ্রামিংকে ব্যবহার করা যায়, সেটাই খুব ভালোভাবে আলোচনা করা হয়েছে। যদি সি বা অন্যান্য প্রোগ্রামিং ভাষা বুঝতে অসুবিধা হয়, তবে কিছুদিনের জন্য পাইথনের জগৎ থেকে ঘুরে আসতে পারেন।

এমনিতে বাংলাদেশে পাওয়া দুষ্কর, তবে লেখক বইটার একটা স্বকীয় [ওয়েবসাইট](https://automatetheboringstuff.com/) তৈরি করে রেখেছেন, যেখানে বিনামূল্যে বইটি পড়া যাবে।

![Automate The Boring Stuff with Python](boring.jpeg)
